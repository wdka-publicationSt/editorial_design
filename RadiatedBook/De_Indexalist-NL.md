# De Indexalist

[The Indexalist(English)](http://www.mondotheque.be/wiki/index.php/The_Indexalist "The Indexalist")


[Matthew
Fuller](http://www.mondotheque.be/wiki/index.php/Matthew_Fuller "Matthew Fuller")

Ik sprak voor het eerst met de patiënt in de laatste week van die
augustus. De zon was zacht die avond in hoe ze schaduwen tekende over de
lijnen van zijn gezicht. De ogen staarden zachtjes halverwege de ruimte
in, alsof ze een lijn aanbrachten op een doorschijnende pagina die
midden in de lucht hing, de handen tikten een paar muziekmaten op benen
bedekt met de bruine plooien van een badstof kamerjas. Hij zag er uit
als iemand die iets heel indrukwekkends had gezien, maar nog niet de
woorden had gevonden om het uit te drukken. Terwijl ik de patiënt in de
eropvolgende weken beter leerde kennen begreep ik dat dit niet was door
een gebrek aan moeite.

Toen hij jong was had hij wat met de wereldtaal Volapük gerommeld. Een
spraak ontworpen om de onverenigbaarheid van tongen af te schaffen en
een ​​standaard te stellen waardoor de wetenschappelijke omgang met
maximale efficiëntie en minimale wrijving tussen de beweging van
breinen, laboratoria en publicaties kon worden uitgevoerd. Biologische
termen in het Latijn, de prachtige lijst van elementen, metrische
meeteenheden, de nomenclatuur van hemellichamen van wolken tot planeten,
anatomische delen en medische aandoeningen hadden allemaal hun eigen
benoemingssysteem zonder specifieke tongval. Het was een poging om
spraak en gegevens tot rede te brengen maar wanneer de werkelijkheid
zich tegen deze vroege maatregel verzette, konden andere middelen worden
ingezet.

Dat rommelen, dacht hij, was een beetje meer dan dat geworden. Hij had
zich op tijdschriften in de wereldtaal geabonneerd, schreef brieven aan
collega's en in ruil ontving hij die van hen. Een paar woorden in de
taal waren op zijn tong blijven hangen, woorden die hij regelmatig
uitspuugde in de geel-behangen zitkamer van het sanatorium, met een
walging die naargeestig tastbaar was.

Uit mijn eigen gegevens en het samenraapsel van de aantekeningen van
voorgaande artsen bleek ook iets anders, iets diepgaander waar de taal
enkel op zinspeelde. Het postwezen hoefde geen specifieke spraak te
adopteren, maar had zijn eigen formules om hen te integreren in
geadresseerde, adresregel, stad en land. Zoals de post het oppervlak van
de aarde ordende was er het gevoel dat de patiënt een ontmoeting met een
fundamentele organisatievorm had doorstaan die zijn ziel in kaart had
gebracht. Veel opwindender dan de kwestie van de taal was inderdaad het
systeem waarin linguïstische symbolen worden ingeschreven. Voor
overdenking van de lezer volgen hier enkele uitspraken die kenmerkend
waren voor datgene waar de patient over leek te piekeren:

"Het systeem van de index-kaart sprak tot mijn ziel. Het volstaat te
zeggen dat ik in het gebruik ervan de hoogste vorm van spiritueel
plezier voel, een organisatorische efficientie. Een diepgaande
intellectuele bloei waarin elke gedachte in een honingzoete stroom van
ideevorming en bevredigde nieuwsgierigheid bewoog tussen verkondiging,
getuigenis, referentie en articulatie." Dit gevoel van de ziel die als
een vraag over tijdperken doolt, over vormen van kennis en de dicht
aaneengesloten landschappen van de uitgestrekte planeet en de kosmos
kwam steeds terug. Een gevoel dat er in hem een onverklaarbare kracht
was die altijd aan zijn aanraking ontsnapte. "Bij elke verwijzing stond
weer een andere verwijzing, de één nog interessanter dan de ander. Elk
vormde de top van een piramide van weer verdere literatuurstudie,
zwanger met de dreiging om af te dwalen. Elk was een strakgespannen
koord dat indien niet in acht genomen de auteur in de val van een fout
zou lokken, een vondst al uitgevonden en opgeschreven." Hij noemt ook
een aantal maal de manier waarop het meubilair zijn gedachten leek te
ondersteunen – het gemak waarmee een verwijzing gesuggereerd werd door
de manier waarop het bureau lijnde met de tekst die rustte op de
pagina's van het knipsel, het tijdschrift, de krant, de blauwdruk of het
boek, waarboven nog meer kaartenbakken klaarstonden in hun kast. Ze
werden allemaal geïntegreerd in het systeem. En toch, tussen de
rusteloze herinneringen bevond zich een element van rouw in zijn
contemplatieve stemmingen. "De opeenstapeling van alle onderzoeksvelden
en denkvlakken in één systeem stoot diegenen af voor wie een dergelijke
harmonieuze vaart verdacht is." Deze gedachte werd uitgedrukt met een
blik die niet echt beschuldigend was, maar die bleef hangen met de
indruk dat er nog een nadere verklaring zou volgen, en nog een, klaar in
de wachtrij.

Terwijl ik het vertrouwen van de patiënt won leek het of hij mij
beschouwde als een soort junior medewerker, een assistent voor zijn
natuurlijke rol als manager. Een fortuinlijke, zei het wat dubieuze
jonge man die hij misschien kon gidsen naar een staat van efficiëntie en
volledige toegang tot informatie. In zijn wereld waren de oude methodes
niet corrupt noch vermoeid. In zijn hoofd bewogen ideeën waarschijnlijk
sneller dan nu over de hele wereld. Een ​​register te hebben van
gedachten die een periode van meerdere jaren beslaat is een kostbaar
bezit waarvan de waarde bijna niet valt te berekenen. Dat het elke vraag
kan beantwoorden in relatie tot iedere gedachte die men eerder heeft
onderzocht is nog het minste van zijn verdiensten. Belangrijker is het
feit dat het voortdurend ​​de aandacht vestigt op zaken die een
dergelijke aandacht vragen.

Veel van zijn betogen gingen over de optimale inrichting van het
systeem, dat het een kunst was om de kaarten uit te leggen. Zoals de
patiënt nader toelichtte werd het probleem van losse kaarten die
gemakkelijk verloren kunnen raken ondervangen door ze van één tot tien
te nummeren met behulp van tabs. Wanneer ze in de kaartenbak worden
geplaatst volgen de tabs elkaar van links naar rechts op en kan het
ontbreken van een enkele kaart dus gemakkelijk worden gedetecteerd. De
kaarten worden daarnaast tussen gekleurde infofiches gezet. Als een
alternatief voor tabs op de kaarten kunnen ook zogenaamde signaalvlaggen
worden gebruikt. In dat geval worden opvallende metalen clips aan de
bovenkant van de kaart bevestigd die als aanwijzer fungeren. Om het
systeem te gebruiken in relatie tot de dagen van de maand worden de
nummers 1 tot 31 op de bovenrand van de kaarten gedrukt. Een metalen
clip wordt geplaatst als signaal dat deze kaart behandeld moet worden op
de gemarkeerde dag. In een grotere organisatie kan een aanvullende kaart
geplaatst worden die de verantwoordelijke aanwijst die de kaart zal
behandelen op de aangegeven dag. Er waren ontelbare manieren om met de
kaarten te werken, speciale technieken om ze te integreren in om het
even welke soort organisatie of onderzoek. Door indexen op indexen toe
te passen konden informatiereserves worden aangeboord om de kennis en de
mogelijkheden van de mensheid uit te breiden.

Terwijl hij me verder aanspoorde begon ik zelf met vergelijkbare
methoden te experimenteren. 's Nachts haalde ik gegevens uit de
administratie van het sanatorium en bracht die over op index-kaarten. De
voordelen van het systeem zijn overweldigend. Kaarten die met de juiste
wiskundige mate van nauwkeurigheid zijn gesneden kunnen vervolgens
zonder moeite in bakken worden gezet en geplaatst in kasten met
standaardafmetingen die op hun beurt eenvoudig worden uitgebreid. De
kaarten kunnen worden toegewezen aan om het even hoeveel onderzoekers
die er ieder onafhankelijk en gelijktijdig mee aan de slag kunnen gaan.
Het gebonden boek daarentegen kan maar door één persoon tegelijk worden
gebruikt en moet op een plank blijven staan om zelf door een
indexkaartsysteem te worden verwezen. Ik begon een structuur op te
zetten met rijen spiegels aan kettingen en katrollen en met door
hefbomen aangedreven scharnierende mechanische armen zodat ik de lades
vanaf iedere plek in het sanatorium kon openen om heimelijk mijn
bestanden te raadplegen. De helderheid van het beeld wordt helaas nog te
veel verstoord door lichtverstrooiing in het systeem.

Verder moet worden overwogen dat een systeem dat op die manier in staat
is oneindig uit te breiden de noodzaak ondervangt om een onderzoeker te
hinderen met meubels of apparatuur van een groter formaat dan
onmiddellijk nodig is. De continue en ordelijke opeenvolging van de
kaarten kan vervolgens worden uitgebreid tot het domein van het
meubilair, de gedragsregels voor bedrijfsvoering en het dagelijks leven.
Argumentatie, referentie en de ordening van ideeën verschijnen wanneer
ze een chaotische wereld omarmen en dan onderling communiceren om op hun
beurt de wereld te veranderen in iets wat lijkt op het denkproces, een
eindeloos proces van raadplegen, herformuleren, toevoegen en sorteren.
Voor de patiënt stroomden ideeën als een levenskracht, ongestoord door
onnatuurlijke limieten. Denken werd met het juiste gebruik van het
systeem een deel van de stroom van het leven zélf. Gedachten
verplaatsten zich via de kaarten niet alleen op het oppervlakkige niveau
van de beweging van de vingers en het mechanisch schuiven en bundelen
ervan, maar op het meest diepgaande niveau van de beweging tussen de
werkelijkheid en de ideeën die we er over hebben. De organisatorische
gratie van rangschikking, classificatie en indexering beroerde de
restanten van zijn zenuwstelsel tot op de laatste dag.
